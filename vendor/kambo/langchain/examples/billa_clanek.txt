Obchodní řetězec Billa v pondělí v Česku spustil pilotní verzi svého e-shopu, dostupný je zatím v Praze, v Brně a v jejich blízkém okolí. Zákazníkům nabízí rozvoz potravin, drogerie nebo květin. Po vyhodnocení zkušebního provozu firma plánuje službu rozšířit i do dalších měst. Řetězec o tom informoval v tiskové zprávě.
Na e-shopu je v počáteční fázi 8 000 položek, kurýři společnosti DODO je budou rozvážet přímo ze skladů v Praze a v Brně. Minimální hodnota nákupu je 200 korun, dopravu mají zákazníci zdarma, také mohou mít slevu na první nákup a garanci doručení do 3 hodin, informovala firma.
„Naší vizí je být zákazníkům dostupnější tak, aby každý, kdo u nás chce nakoupit, našel svoji oblíbenou Billu za rohem. Proto dlouhodobě usilujeme o rozšiřování naší sítě, abychom tuto vizi naplnili. Spuštění nového e-shopu nám v naplňování tohoto cíle velmi pomáhá,“ uvedl generální ředitel Billy Liam Casey.
Než firma pilotní verzi e-shopu pro veřejnost spustila, testovali jeho provoz zaměstnanci, řekla mluvčí Dana Bratánková.
Hlučí, roztahují se a smrdí. Francouzská města bojují s kurýry jídla
Rozvoz potravin a dalšího spotřebního zboží v Česku zajišťují také obchody Albert, Tesco, Penny, Coop, Rohlík.cz nebo Košík.cz. Řetězec Globus naopak v pražském Zličíně a v Ostravě nabízí výdejní službu. Svůj e-shop má i Lidl, objednat si přes něj lze i nepotravinářské zboží.
Zdroj: https://www.idnes.cz/ekonomika/domaci/billa-spusteni-e-shop-v-praze-a-brne.A230306_170515_ekonomika_anm

Billa rozjíždí e-shop s potravinami a po čtvrt století mění ředitele

Supermarketový řetězec Billa se od příštího roku chystá spustit i prodej potravin na internetu. E-shop na tuzemském trhu už bude rozjíždět nový generální ředitel. Dosavadní šéf Jaroslaw Szczypka, který vedl firmu od roku 1993, se přesouvá do mateřské firmy ve Vídni a nahradí ho další rodilý Polák Dariusz Tomasz Bator.
Bator doposud vedl Billu na Slovensku a jeho prvním krokem je právě vstup na online trh potravin. Billa má v plánu nabídnout až 15 tisíc položek a možnost doručení nákupu až domů, případně jeho vyzvednutí v jedné z více než 240 prodejen.
„Vstupem na online trh reagujeme přirozeně na požadavky českých zákazníků. Chceme jim umožnit rychlý a bezpečný nákup z pohodlí jejich domovů,“ říká Bator. Spuštění služby se plánuje až na rok 2022, aby se e-shop stihl co nejlépe připravit.
Firma pak plánuje nechat všechny dosavadní internetové konkurenty za sebou. „Našim cílem je stát se do budoucna jedničkou na online trhu potravin,“ míní Bator.
Digitalizace prodejen a nové formáty
Pod vedením nového generálního ředitele má společnost dále v plánu rozšiřovat sítě samoobslužných pokladen, digitalizaci prodejen, instalaci elektronických cenovek a zavedení systému Scan&Go.
TEST e-shopů potravin: Ráno objednáte, po obědě pečete. Nebo za tři dny
Kromě toho chce rozšiřovat prodejny v malých městech a obcích do 3 000 obyvatel i expanzi partnerských modelů, jako jsou například koutky na čerpacích stanicích Shell.
V Česku se první Billa otevřela v roce 1991 v Brně, o rok později následovaly další dvě prodejny v Praze a Prostějově. V roce 1999 uvedla na trh svou privátní značku Clever. V současné době má v Česku 241 prodejen, kde pracuje přes 6 500 zaměstnanců.
Zdroj: https://www.idnes.cz/ekonomika/podniky/billa-e-shop-generalni-reditel-potraviny-obchod-online.A210909_120135_ekoakcie_rie
